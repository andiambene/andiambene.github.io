---
title: About
layout: page
nav: true
intro: Chi c'è dietro il blog e qual è il suo intento?
---

Il blog è frutto di un’esperienza personale, ma cresce con i feedback dei lettori. Infatti la creazione di questa pagina è stata proprio un’idea di mia sorella. (Grazie mille, sis!)

Alcuni dei lettori ho già l’onore di conoscerli di persona: ciao raga, grazie per supportare questo piccolo progetto – siete i migliori e spero che questo blog possa ben presto trasformarvi in veri ninja della finanza personale!

Alle persone che non mi conoscono ancora, voglio comunque dare qualche punto di riferimento per immaginarvi un personaggio che ha fondato e investe le proprie ore ed impegno nel nutrire questo blog.

Sono uno sviluppatore software nei suoi 30 che vive in una delle principali città della Svizzera.

La mia professione, tra alti e bassi, mi ha dato uno stipendio che mi ha permesso di vivere con vari sfizi, e siccome la mia entrata mensile di un livello decente, non mi sono mai preoccupato di gestire le mie spese in modo ottimale.

Dopo qualche anno di lavoro, mi ritrovai con una fattura delle imposte e non abbastanza soldi sul conto bancario per coprirne la somma.

Mi indebitai presso mia madre di CHF 3000.- e mi misi davanti allo specchio (figurativamente si intende). Lì realizzai che ho ancora una strada lunga davanti a me e tanto da imparare.

Da quel momento ho cominciato a pormi diverse domande. Il mio tempo libero è diventato l’occasione per  guardare video youtube, ascoltare podcast e leggere risorse online di persone che parlano apertamente delle domande che ho cominciato a pormi. Ho così realizzato che non sono da solo, e che è possibile rialzarsi da una caduta finanziaria. Basta conoscerne gli approcci.

Tanti di questi nuovi interlocutori mi hanno consigliato dei libri. Da lì ad oggi ho cominciato a leggere come mai prima, passando da una media di 10 libri in 20 anni, ad una media di almeno un libro al mese.

Leggendo sto imparando molto e noto che tra tutte le tematiche che sto imparando, quella dell’intelligenza finanziaria è una che può avere un impatto particolare sulla nostra vita.

Sapere come gestire i propri soldi può avere un effetto positivo sui nostri livelli di stress, ad esempio. Sapere di avere da parte 3 mesi di spese a disposizione su un conto risparmio, può rompere quella pressione con cui viviamo di non sapere se arriviamo a fine mese o no.

Ho inoltre notato quante cose sono connesse con l’educazione finanziaria. Tra queste ho scoperto:

- il minimalismo – ovvero vivere soltanto con oggetti e passare il mio tempo con persone che sono veramente in sintonia con le mie priorità
- l’intelligenza emotiva – ovvero saper interagire in modo produttivo con le persone intorno a me, una capacità che può avere i suoi vantaggi durante una trattativa (ad esempio per uno stipendio), ed imparare a gestire l’emotività in relazione ai i miei soldi rimanendo fedele alle mie strategie d’investimento (ad esempio come quando il mio portfolio perse il 30% del suo valore durante la recente crisi)
- la forza delle proprie abitudini, e molte altre tematiche correlate

Ho però notato che questa educazione finanziaria spesso manca nella vita delle persone attorno a me (come d’altronde mancava a me prima di intraprendere questo percorso).

Amo imparare cose nuove e risolvere problemi di ogni tipo.
Detesto quando mi vengono sbattute porte in faccia (figurativamente e letteralmente).

Amo leggere e partecipare in dialoghi che fanno riflettere. Amo sperimentare, mettendomi spesso anche in situazioni di difficoltà per poi imparare dai miei errori.

Le settimane più noiose al lavoro per me sono infatti quelle in cui non faccio errori e non ho un momento per riflettere sugli errori commessi con il mio team.
Sono affascinato da qualsiasi cosa mutabile, e soprattutto da quelle sulle quali possiamo avere un’influenza.

Amo il surf ed amo la mia bicicletta.
Credo che la mia bicicletta sia un simbolo di ricchezza in ogni senso. È simbolo di benessere e di salute, nonché un simbolo di privilegio perché mi permette di non dover avere un’auto.. È un segno di poter vivere dove tutto quel che mi serve è raggiungibile facilmente, senza dover muovere mezza tonnellata di materiale ovunque vado – ovvero un bruciatore di benzina avvolto da tanta latta verniciata.

Una volta che vedo un vero senso in quel che sto facendo, mi appassiono e trovo modi per ottimizzare ogni aspetto di quel che faccio.

Divento spesso impaziente quando noto che sto perdendo tempo in cose e dialoghi secondo me insensati. Di seguito mi accanisco spesso a fare domande finché le cose cominciano ad avere senso.

Sono testardo e devo vivere i miei errori sulla mia pelle per veramente crederci.

Lo sa soprattutto la mia dolce metà, ricordandomi sempre che sono “proprio un Ariete”.

Amo ogni minuto passato con lei. È una paziente maestra nel buon senso dalla quale ho imparato come l’arte ci aiuta ad assimilare il mondo in altri modi. La stessa persona mi sta accompagnando da anni lungo il percorso che sto maturando e condividendo con voi qui ora. È grazie a lei che questo blog è scritto in un italiano comprensibile (vi giuro che ha pure corretto quest’ultima frase). Grazie.

L’intento di questo blog è proprio quello di condividere ciò che sto scoprendo attraverso le mie esperienze personali in relazione ai soldi.

Anche se parlo principalmente di soldi, non è quello l’obiettivo principale, ma è la libertà. I soldi sono soltanto uno dei tanti strumenti che possono darci più libertà. I soldi, se combinati bene con una buona educazione finanziaria ed un buon senso per le proprie priorità, possono darci in cambio più tempo.

Il tempo in realtà è la vera risorsa della quale vogliamo arricchirci. Il sistema nel quale viviamo ci costringe a barattare il nostro tempo in cambio di denaro. Se ci si pensa, questo non è veramente una transazione equa. I soldi sono una risorsa recuperabile. Se non faccio oggi 100.- posso farne 200.- domani. Il tempo invece è finito. Il giorno perso oggi non è recuperabile.

Con questo blog spero di riuscire a documentare e condividere con voi quello che sto imparando strada facendo.

Per me questo blog sarà un grande successo se anche soltanto uno dei lettori riesce a cambiare una piccola cosa per migliorare la propria vita finanziaria, avvicinandosi un pochino di più ad un benessere ed una libertà maggiori.

È già un successo per il fatto che stai leggendo. Per questo tuo tempo ed attenzione sono grato e farò del mio meglio per far sì che ne valga la pena!

_Andiambene_
